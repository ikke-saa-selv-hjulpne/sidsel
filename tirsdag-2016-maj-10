Du sagde "Hej" til mig i dag i kantinen. 

Det var et følelsesløst og svagt "hej" med et stone-face. Jeg havde heller ikke forventet andet. Og jeg svarede med et forsigtigt "hej" uden at smile. Jeg er så bange for at gøre dig mere ondt. Jeg savner dig helt vildt og jeg er desperat, men jeg ved, at der ikke er noget at gøre. Jeg må give slip på dig nu - for en tid. 

Jeg har valgt at være glad og det går ret godt. Jeg tænker på dig hele tiden og tjekker mails fra dig hele tiden, selvom jeg godt ved, at du ikke sender flere til mig. Jeg håber bare alligevel. Men jeg er glad. Sommervejret og lyset gør rigtig meget. Jeg er meget mere nærværende for børnene end bare for et par uger siden. Det er rart og de mærker det jo også. Jeg fatter ikke, du kunne blive så forelsket i mig, mens jeg stadig var i vinter-humør. I forvejen har jeg ikke ret meget at byde på. Den eneste der nok ikke helt mærker, at jeg er glad, er min kæreste. Det er ikke det samme mere. Men det ved du godt. Det er synd for hende. Hun gør, alt hvad hun kan, men jeg er forelsket i dig. Jeg ved ikke, om hun ved det. Jeg tror, hun har en anelse, men nok ikke mere. Men hun ser igennem mig. Ligesom du gør. 

Denne uge føles lidt som en fri-uge. Det er ikke kønt, men jeg er faktisk glad for, at jeg ikke skal være sammen med min kæreste i denne uge. Det er ikke rart at være et andet sted end nærværende så meget. Hun spurgte flere gange "Hvad tænker du på?" i sidste uge. Dig. Jeg tænkte på dig. Hele tiden. 

Jeg må prøve at sove nu. Du vækker mig stadig hver nat. Du sniger dig ind i drømmen, vækker mig og løber væk i samme øjeblik jeg vågner. Og så tjekker jeg mail fra dig. Og jeg ved allerede nu, at der ikke er noget. Du skriver ikke mere. Jeg ved det godt, men hjertet vil ikke acceptere det. 

Jeg går fra hende igen, når hun kan klare det. Men det hjælper mig ikke nu. Og jeg kommer ikke nærmere dig. Der er længe til jeg kan håbe på at komme nær dig igen. Alt for længe. Men jeg må vente. Og håbe. Håbe at du stadig er der. Håbe at du vil tilgive mig. Håbe at du kan elske mig igen. 
